---
title: 'Test Driven Development'
subtitle: 'Test mi? Ben testçi değilim ki!'
author: Burak
avatar: img/authors/wferr.png
image: img/a.jpg
---

Birkaç yıldır gün geçtikçe daha fazla karşılaşmaya başladığım bu konu hakkında bir hayli ilgim artmıştı. Ben de bu yeni metodoloji neler söylüyor bir araştırayım dedim.Öncelikle çoğu yerde de “TDD” kısaltmasıyla gördüğümüz bu metodolojinin türkçe karşılığı test güdümlü geliştirmedir. O halde üzerine biraz düşünürsek karşımıza “Önce test et, sonra kod yaz” gibi bir mantalite çıkıyor. Bunu ilk düşündüğümde çok mantıklı bulmadığımı söylemeliyim. Hem henüz yazmadığım kod için bir test oluşturmak çok büyük bir zaman kaybı değil miydi ?


Bu düşüncelerim nedeniyle tam anlamıyla test güdümlü geliştirmeye yaklaşmayı düşünmedim. Fakat popülerleşmeye başladıkça merakım, ön yargımı yendi ve enine boyuna bu metedolojiyi inceledim. Şimdi görüyorum ki aslında hiçte zaman kaybettirmiyor aksine uzun vadede size zaman kazandırıyor. Peki bu nasıl oluyor ? Nasıl oluyor da biz test yazmadan daha çok  vakit kaybediyoruz ? Öncelikle işin mantığına inelim. Test güdümlü geliştirme, küçük adımlı yazılım geliştirme döngülerinden oluşuyor. Test güdümlü geliştirme yaparken her bir sınıfımız için ayrı ayrı birim testler yazarız ve ardından bu testi geçebilecek kodumuzu yazarız daha sonra yazdığımız kodu iyileştirmek adına değişiklikler yaparız. Her test bu döngünün bir halkasını tamamlar. Tüm testleri tamamladığımızda ise elimizde gereksinimlerimizi karşılayan kodlar olacaktır. Asıl meselede buradan sonra başlayacak olandır. Uzun bir zaman sonra kendi yazdığımız koda bakıp yabancılık çektiğimizde saatlerce hatta bazen günlerce basit bir problemin nedenini araştırıyoruz. Oysa ki TDD ile bu durum sorun olmaktan çıkıyor. Çünkü elimizde projenin birim testleri var ve bu testleri çalıştırdığımızda sorun nerede kolaylıkla görebiliyoruz. Bunun yanında eğer test güdümlü geliştirme yöntemini kullanıyorsanız doğal olarak test edilebilir kodlar oluşturuyorsunuz. Bir kodun da test edilebilirliği ne kadar fazla ise kodun içerisindeki sınıfların birbirleriyle olan bağılılığı o kadar azdır. Böylece nesne yönelimli programlamanın temel amaçlarından biri olan  “high cohesion and loose coupling” ilkesine de  hizmet etmiş olursunuz. Ayrıca bu tarz bir yöntemle geliştirilmiş yazılımda, tasarım iyileştirme faaliyetleri daha kolay ve güvenli gerçekleştirilir. Çünkü kodda yaptığımız her bir değişiklikte tüm birim testlerini koşturarak yaptığı değişikliğin herhangi bir gereksinimi ezilip ezmediğini kontrol edebilecektir.


Tamam, test yazmak mantıklı, test yazmaya karşı değiliz ama neden daha önce test yazayım diye sorabilirsiniz. Bende aynı soruyu sormuştum çünkü 🙂

Testleri daha önce yazmamız önümüzü daha iyi görmemiz ve daha iyi bir kurgu oluşturmamıza olanak sağlar ki zaten kod yazmadan testini yazabiliyorsanız kafanızda kurguyu tamamlamışsınızdır. Kafanızda oturmuş bir kurgu da kodunuzun en ince ayrıntılara kadar planlamalarını yaptığınızı gösterir. Bu sayede de daha nitelikli kod yazmış olursunuz.Bu konuyu da Paul Graham’ın “Programlar yazılırken şekillendirilmelidir; tıpkı yazarlar, ressamlar ve mimarların yaptığı gibi.”  sözleriyle çokta uzatmadan bitirelim.

Şimdi de gelelim teoride olayın nasıl işlediğine…

Test güdümlü geliştirme üç aşamadan oluşuyor, bunlar;

### Red:
İmplementasyona değil gereksinime odaklan: Bu aşamada geliştirici kendisine verilmiş gereksinimlerden sıradaki gereksinime ait birim testi yazar. Yazılan test, daha öncesinden yazılmış olan tüm birime testlerle birlikte çalıştırılır. En son yazılan birim teste ait implementasyon henüz yapılmadığı için ilgili test başarısız (Red) sonuçlanır.

### Green:
Basit düşün basit yap: Geliştirici, gereksinimi karşılayacak yazılımın implementasyonu en az kodla yapar. Yazılan kodun sadece şimdiye kadar birim testi yazılmış gereksinimleri karşılaması beklenir. Gelecekte yazılımı yapılacak durumların kodlaması önceden yazılmaz ve düşünülmez. Implementasyon tamamlandıktan sonra yazılımın gereksinimi karşılayıp karşılamadığını kontrol etmek için tüm birim testler çalıştırılır. Beklenen durum tüm birim testlerinin başarıyla geçmesidir. Bu testler başarıyla koştuğu takdirde yazılımcı bir sonraki aşamaya geçebilir aksi takdirde gereksinim ile yazılım arasında uyumsuzluk olduğunu gösterir.

### Refactor:
Tasarımını iyileştir: Geliştirici, bu aşamada testlerinde değişiklik yapmadan kodunu yeniden gözden geçirerek tasarımını iyileştirmeye çalışır. Bu kapsamda geliştirici kullandığı methot, değişken ve sınıf isimlerini düzenler. Var olan kod tekrarlarını giderir ve kodunu daha test edilebilir hale getirir. Böylece kodunun bağımlılığını azaltırken amaca yönelik methot ve sınıfların ortaya çıkmasını sağlar. Bu aşamada dikkat edilmesi gereken nokta değişikliklerin adım adım yapılmasıdır. Ayrıca her bir adımda yazılımın derlenebiliyor olmasına özen göstermelidir. Bununla birlikte yazılımcı her değişiklik adımında tüm testleri çalıştırarak testlerin başarıyla geçtiğinden emin olmalıdır. Testler geçmediği sürece yeni değişiklikler yapmamalıdır.

Bugünlük test güdümlü geliştirmenin ne olduğundan, neden önemli olduğundan ve nasıl kullanıldığından bahsetmeye çalıştım. Bir sonraki yazımda örnek çalışmalarla birlikte test güdümlü geliştirmeyi detaylı bir incelemeye alacağım.
